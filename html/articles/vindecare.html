<p>
    Când sunt singur, mă uit la cer și la nori,<br>
    Și mă-ntreb cum de-ai putut să Te cobori<br>
    Să-mi asculți vocea de muritor<br>
    Și inima mea de trădător.<br>
    <br>
    De ce mai ții la mine, la un nestatornic,<br>
    Când toată vremea eu am fost doar dornic<br>
    Să trăiesc în liniște și pace<br>
    Fără Tine, într-o carapace?<br>
    <br>
    Am încercat de-atâtea ori să-Ți vorbesc;<br>
    Poate problema a fost că mă grăbesc,<br>
    Căci nu Ți-am auzit niciodată glasul<br>
    Și așa am ajuns să pierd pasul.<br>
    <br>
    Aș vrea să-Ți simt prezența și iubirea,<br>
    Să-mi exprim sinceră-mi uimirea!<br>
    Poate rănile m-au legat strâns prea tare...<br>
    Dar Tu poți să-mi dai Balsamul de vindecare.<br>
</p>